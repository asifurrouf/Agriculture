বায়োফ্লক প্রযুক্তিতে জল আছে যেখানে, মাছ চাষ সেখানে
_______________________________

'মাছে ভাতে বাঙালী' প্রবাদ ফিরে এসেছে আবার । 
জাতিসংঘের খাদ্য ও কৃষি সংস্থার তথ্য মতে স্বাদু পানিতে মাছ উৎপাদনে বাংলাদেশ এখন বিশ্বে চতুর্থ। 
এফ.এ.ও. এর তথ্য অনুযায়ী সমুদ্রে মাছ আহরণের দিক থেকে বিশ্বে বাংলাদেশের অবস্থান এখন ২৫তম । 
প্রজনন মৌসুমে সমুদ্রে মাছ ধরা বন্ধ রাখা হচ্ছে। সমুদ্রের মৎস্য সম্পদের পরিমাণ নির্ধারণে জরিপ করার জন্য গবেষণাধর্মী জলজাহাজ ক্রয় করা হয়েছে। 
স্বাদু পানি ও সমুদ্রে উৎপাদন বৃদ্ধির লক্ষ্যে গৃহিত বিভিন্ন কার্যক্রমের পাশাপাশি এবছর মৎস্য সপ্তাহের প্রতিপাদ্য বিষয় নির্ধারণ করা হয়েছে --জল আছে যেখানে,মাছ চাষ সেখানে।
এ ধরনের সিদ্ধান্ত মৎস্য অধিদপ্তের দূরদৃষ্টি ও সাহসী নেতৃত্ত্বের দ্বারাই নেওয়া সম্ভব হয়েছে। সুতরাং নর্দমায় , বাড়ীর ছাদে , ঘরের ভিতরে অর্থাৎ যেখানেই পানি থাকবে সেখানেই 
মাছ চাষ করা সম্ভব। বর্তমানে শহরায়ন ও শিল্পায়নের ফলে পানি বর্জ্য পদার্থ দ্বারা দূষিত হচ্ছে। এই দূষিত পানিকে ব্যবহারযোগ্য করার জন্য কার্যকরী হতে পারে এই পদ্ধতি।

বায়োফ্লক পদ্ধতিতে মাছ চাষ বলতে কি বুঝায়?
_________________
বায়োফ্লক প্রযুক্তি মাছ চাষের একটি টেকসই এবং পরিবেশগত ভাবে বন্ধুত্বপূর্ণ মাছ চাষ পদ্ধতি। বায়োফ্লক হল প্রোটিন সমৃদ্ধ জৈব পদার্থ এবং অণুজীব, যেমন- ডায়াটম, ব্যাকটেরিয়া, প্রোটোজোয়া, অ্যালজি, ফেকাল পিলেট, জীবদেহের ধ্বংসাবশেষ এবং অন্যান্য অমেরুদণ্ডী প্রাণী ইত্যাদির ম্যাক্রো-এগ্রিগেট। এটি এমন একটি একোয়াকালচার সিস্টেম যা কার্যকর ভাবে পুষ্টি উপাদানের সর্বোচ্চ ব্যবহার নিশ্চিত করে খুব কম পানি পরিবর্তন বা একবারও পানি পরিবর্তন না করে। এই প্রযুক্তি পানিতে বিদ্যমান কার্বন ও নাইট্রোজেন এর সাম্যাবস্থা নিশ্চিত করে পানির গুণাগুণ বৃদ্ধি ও ক্ষতিকর রোগ সৃষ্টিকারী জীবাণু নিয়ন্ত্রণ করে। বায়োফ্লক প্রযুক্তির মূলনীতি হল ইহা হেটারোট্রপিক
ব্যাকটেরিয়ার বংশবৃদ্ধিকে ত্বরান্বিত করে, পানিতে উচ্চ কার্বন-নাইট্রোজেন অনুপাত নিশ্চিত করার মাধ্যমে যা ক্ষতিকর অ্যামোনিয়াকে অণুজীব আমিষে রূপান্তর করে। এটি একটি পরিবেশ বান্ধব বিকল্প প্রযুক্তি যা ক্রমাগতভাবে পানিতে বিদ্যমান পুষ্টি উপাদানগুলোকে পুন: আবর্তন এর মাধ্যমে পুনঃ ব্যবহার নিশ্চিত করে। ট্যাংকের পানি খুব কম পরিবর্তন উক্ত ট্যাংকে বিদ্যমান অণুজীবের বৃদ্ধির সহায়ক হয় বলে এটি একটি টেকসই প্রযুক্তিতে রূপান্তরিত হয়েছে।

এই প্রযুক্তিতে অণুজীব দুইটি প্রধান ভূমিকা পালন করে-

ক) অণুজীব পানিতে বিদ্যমান নাইট্রোজেন সমৃদ্ধ যৌগ গুলোকে ব্যবহার করে অণুজীব প্রোটিনে রূপান্তর করার মাধ্যমে পানির গুণাগুণ সঠিক মাত্রায় বজায় রাখে।
খ) এই প্রযুক্তি খাদ্য রূপান্তর হার এবং মাছ চাষে খাদ্য ব্যয় কমিয়ে চাষের সম্ভাব্যতা বৃদ্ধি করে।

## বায়োফ্লক প্রযুক্তি ব্যবহার করে যে সকল প্রজাতির মাছ চাষ সম্ভব:
বিশ্বের বিভিন্ন দেশে এই প্রযুক্তি ব্যবহার করে বিভিন্ন প্রজাতির মাছ চাষ করা হয়। কিন্তু আমাদের দেশে এ প্রযুক্তির মাধ্যমে মাছ চাষ এখনও ব্যাপকভাবে শুরু হয়নি। তাই আমাদের দেশে সচরাচর চাষকৃত মাছ যেমন- তেলাপিয়া, রুই, শিং, মাগুর, পাবদা, গুলশা ও চিংড়ীসহ বিভিন্ন প্রজাতির মাছ চাষ করা যেতে পারে। 

## যারা নতুন করে এই প্রযুক্তি ব্যবহার করে মাছ চাষ শুরু করতে চান 
অবশ্যই প্রথমে তেলাপিয়া, শিং ও মাগুর মাছ দিয়ে চাষ শুরু সমীচীন হবে।

### বায়োফ্লক পদ্ধতিতে মাছ চাষের সুবিধা:

1. উচ্চ বায়োসিকিউরিটি:
এই প্রযুক্তিতে যেহেতু উপকারী ব্যাকটেরিয়া (প্রোবায়োটিক ব্যাকটেরিয়া) ব্যবহার করা হয় যা পানির গুণাগুণ বৃদ্ধি ও রোগ সৃষ্টিকারী ক্ষতিকর জীবাণু নিয়ন্ত্রণ করার মাধ্যমে পুরো সিস্টেমকে উচ্চ বায়োসিকিউরিটি প্রদান করে।
2. অ্যামোনিয়া দূরীকরণ:
সিস্টেমে বিদ্যমান উপকারী ব্যাকটেরিয়া মাছ চাষের প্রধান নিয়ামক অ্যামোনিয়াকে মাছের দৈহিক বৃদ্ধির জন্য অত্যাবশ্যকীয় উপাদান প্রোটিনে রূপান্তর করার মাধ্যমে সিস্টেমে ক্ষতিকর অ্যামোনিয়ার পরিমাণ নিয়ন্ত্রণ করে।
3. মাছের বৃদ্ধি নিশ্চিতকরণ:
ট্যাংকের পানির গুণাগুণ নিয়ন্ত্রণ, ক্ষতিকর রোগ সৃষ্টিকারী জীবাণু নিয়ন্ত্রণ, মাছের মলও উচ্ছিষ্ট খাদ্যকে মাছের জন্য প্রয়োজনীয় প্রোটিনে রূপান্তরের মাধ্যমে মাছের বৃদ্ধি সুনিশ্চিত করে।
4. উত্তম প্রোটিনের উৎস:
উপকারী ব্যাকটেরিয়া (প্রোবায়োটিক ব্যাকটেরিয়া) এই সিস্টেমে বিদ্যমান ক্ষতিকর অ্যামোনিয়া ও বাইরে থেকে সরবরাহকৃত কার্বনকে ব্যবহার করে অণুজীব আমিষ তৈরি করে। তাছাড়া ডায়াটম, প্রোটোজোয়া, অ্যালজি, ফেকাল পিলেট, জীবদেহের ধ্বংসাবশেষ ইত্যাদির ব্যাকটেরিয়া ম্যাক্রো-এগ্রিগেট তৈরি করে যা মাছের উত্তম প্রোটিনের উৎস হিসেবে কাজ করে।
5. খাদ্য রূপান্তর হার (এফসিআর) হ্রাস করণ:

5.1. মাছ চাষের ক্ষেত্রে খাদ্য রূপান্তরের হারের মান যত কম হবে মাছ চাষে মুনাফা তত বেশি হবে।

5.2. এক্ষেত্রে বায়োফ্লক প্রযুক্তির সিস্টেমের উপকারী ব্যাকটেরিয়া মাছের অব্যবহৃত খাদ্য,মল-মূত্র থেকে নিঃসৃত অ্যামোনিয়াকে ব্যবহার করে অণুজীব প্রোটিন তৈরি করার ফলে বাহির থেকে প্রোটিন সমৃদ্ধ মাছের খাদ্য কম সরবরাহ করলেও হয়, তাই এ সিস্টেমের খাদ্য রূপান্তর হার (এফসিআর) অন্যান্য সিস্টেম থেকে কম হয়।

6. স্বল্প খরচ ও অধিক লাভ:
আমরা জানি মাছ চাষের শতকরা ৬০ ভাগ খরচই খাবারের জন্য ব্যয় হয়। এই পদ্ধতিতে সিস্টেমের উপকারী ব্যাকটেরিয়া ট্যাংকেই অণুজীব প্রোটিন তৈরি করে তাই অন্যান্য সিস্টেমের চেয়েও খাদ্য কম লাগে ফলে চাষের খরচ কমে যায় এবং অধিক মুনাফা অর্জন সম্ভব হয়।

7. সহজ চাষ পদ্ধতি: 
এটি একটি সহজ চাষ পদ্ধতি। বাড়িতে যে কোন চাষি সঠিক প্রশিক্ষণের মাধ্যমে কারিগরি দক্ষতা অর্জন পূর্বক ৩০-৪০ টি ট্যাংকে সহজেই মাছ চাষ করতে পারবে।

8. খুব কম পানি পরিবর্তন:
মাছ চাষের অন্যতম নিয়ামক অ্যামোনিয়া নিয়ন্ত্রণের মাধ্যমে উপকারী ব্যাকটেরিয়া পানির গুণাগুণ রক্ষা করে ফলে ট্যাংকের পানি খুব কম পরিবর্তন করলেই চলে।

9. জমি এবং পানির সর্বোচ্চ ব্যবহার নিশ্চিতকরণ:
এই সিস্টেমে ছোট ছোট ট্যাংকে অনেক মাছ উৎপাদন হয় এবং ট্যাংকের পানি ও খুব কম পরিবর্তন করতে হয় তাই অল্প জমি ও অল্প পানি ব্যবহার করে অধিক মাছ উৎপাদন সম্ভব হয়। যা জমি ও পানির সর্বোচ্চ ব্যবহার নিশ্চিত করে।

10. পরিবেশবান্ধব একোয়াকালচার সিস্টেম:
প্রকৃতিতে বিদ্যমান উপকারী ব্যাকটেরিয়া ব্যবহারের মাধ্যমে মাছ চাষ করা হচ্ছে। ফলে এই পদ্ধতিতে মাছ চাষে ব্যবহৃত বিভিন্ন রাসায়নিক পদার্থ ও অ্যান্টিবায়োটিক প্রয়োজন নেই বললেই চলে। তাই এটি একটি পরিবেশবান্ধব মাছ চাষ পদ্ধতি।

11. রোগের প্রাদুর্ভাব দূরীকরণ: 
বায়োফ্লক সিস্টেমের উপকারী ব্যাকটেরিয়া মাছের জন্য ক্ষতিকর ব্যাকটেরিয়া সমূহের বৃদ্ধিকে বাধা প্রদান করে ফলে ঐসব ব্যাকটেরিয়া জনিত রোগ থেকে মাছ রক্ষা পাবে। যার ফলে মাছ চাষের সময় খামারকে রোগের প্রাদুর্ভাব থেকে রক্ষা করা সম্ভবপর হয়।

### বায়োফ্লক প্রযুক্তি ব্যবহার করে মাছ চাষের ক্ষেত্রে যে সকল বিষয় লক্ষ্য রাখতে হবে:
#### 1. উপকারী ব্যাকটেরিয়ার উৎস:
বায়োফ্লকপদ্ধতির গুরুত্বপূর্ণ উপাদান উপকারী ব্যাকটেরিয়া যা মাছচাষের ফলে উৎপাদিত বর্জ্য কে প্রোটিন সমৃদ্ধ জৈব খাবারে তৈরি করে। তাই সঠিক উৎস হতে প্রোবায়োটিক ব্যাকটেরিয়া সংগ্রহ করতে হবে।
#### 2. নিয়মিত পানির গুণাগুণ পরীক্ষা:
নিয়মিত ট্যাংকে সরবরাহকৃত পানির গুণাগুণ যেমন- অ্যামোনিয়া, নাইট্রেট, নাইট্রাইট, ফ্লকের ঘনত্ব ইত্যাদি পরিমাপ করতে হবে এবং এগুলো যদি সঠিক মাত্রায় না থাকে তাহলে প্রয়োজনীয় ব্যবস্থা গ্রহণ করতে হবে।
#### 3. তাপমাত্রার হ্রাস বৃদ্ধি:
আমাদের দেশে দিনের বেলার তাপমাত্রা ও রাত্রের তাপমাত্রা সব সময় উঠানামা করে, যা ফ্লকের বৃদ্ধির জন্য উপযোগী নয়। তাই পর্যাপ্ত ফ্লকের বৃদ্ধির জন্য তাপমাত্রা নিয়ন্ত্রণের প্রয়োজনীয় ব্যবস্থা গ্রহণ করতে হবে।
#### 4. কারিগরি জ্ঞান সমৃদ্ধ জনবল:
বয়োফ্লকের মাধ্যমে মাছ চাষের ক্ষেত্রে অবশ্যই প্রশিক্ষণ প্রাপ্ত দক্ষ জনবলের প্রয়োজন। কারণ এই প্রযুক্তিতে যদি পানির গুণাগুণ পরীক্ষা, সঠিক মাত্রায় খাদ্য প্রয়োগ, ফ্লকের ঘনত্ব পরিমাপ ইত্যাদি বিষয়ে কারিগরি জ্ঞান না থাকে তাহলে চাষি যে কোন সময় ক্ষতিগ্রস্ত হতে পারে।
#### 5. সার্বক্ষণিক বিদ্যুৎ সরবরাহ:
বায়োফ্লক পদ্ধতিতে ট্যাংকে অধিক পরিমাণে মাছ রাখা হয়। তাই ট্যাংকে অক্সিজেন সরবরাহ করতে হয়। আর ট্যাংকে সব সময় অক্সিজেন সরবরাহ করার জন্য সার্বক্ষণিক বিদ্যুৎ সরবরাহ করতে হয় 

বায়োফ্লক এমন একটি প্রযুক্তি যাতে রয়েছে প্রাকৃতিক বা সনাতনী পদ্ধতির সাথে আধুনিক প্রযুক্তিগত মিশ্রন |
### ফ্লক সম্পর্কিত আরো বিস্তারিত তথ্য নিম্নরূপ। 
#### ১। #ফ্লক কী?
ফ্লক পানিতে নিমজ্জিত এবং ভাসমান দুই অবস্থাতেই থাকতে পারে। ফ্লকে রয়েছে প্রচুর পরিমাণে আমিষ ও স্নেহ জাতীয় উপাদান যা চিংড়ি বা মাছের খাদ্যের একটি গুরুত্বপূর্ণ উৎস। 
#### ২। বায়োফ্লকে ফ্লক এর প্রয়োজনীয়তা…
বায়োফ্লকের ক্ষেত্রে ফ্লক অত্যন্ত গুরুত্বপূর্ণ ভূমিকা পালন করে থাকে। যেমনঃ

2.1 বায়োফ্লকের ফ্লক পানির পরিবেশ উন্নত রাখতে সহায়তা করে থাকে।

2.2 এই ফ্লক পানি থেকে পুষ্টি হিসেবে নাইট্রোজেন গ্রহণ করে ও পানিকে অ্যামোনিয়া থেকে মুক্ত করে।

2.3 ফ্লক নিজেরাই নিজেদের বংশ বৃদ্ধি করে। এর ফলে প্রাকৃতিকভাবে খাদ্যের যোগান বাড়াতে ফ্লকের গুরুত্ব অপরিসীম।

2.4 আমিষ ও স্নেহ পদার্থ যুক্ত ফ্লক বিভিন্ন মাছ ও চিংড়ি খাদ্য হিসেবে গ্রহণ করে থাকে। ফলে প্রায় ২০ শতাংশ খাদ্য কম প্রয়োজন হয়।

2.5 ফ্লকে থাকে কিছু উপকারী ব্যাকটেরিয়া যা মাছের খাবারের সাথে গৃহীত হওয়ার কারণে বিভিন্ন ক্ষতিকারক জীবাণু থেকে মাছ রক্ষা পায়। 

2.6 বায়োফ্লকে অনেক সময় অতিরিক্ত ফ্লক তৈরি হয় যা কোন প্রক্রিয়াকরণ ছাড়াই বিভিন্ন পুকুরে অথবা ট্যাংকে মাছের খাদ্য হিসেবে সরাসরি ব্যবহার করা যায়।

#### ৩। ফ্লক এর কার্যকারীতা…
ফ্লকে মাছ রক্ষাকারী কিছু উপকারী ব্যাকটেরিয়া রয়েছে এই ফ্লকে যা গ্রহণ করার কারণে মাছের সুস্থতা বজায় থাকে। সুতরাং বলাই যায় যে বায়োফ্লকেই শুধু নয়, মাছের উৎপাদন এবং বৃদ্ধিতে ফ্লকের কার্যকারীতা অনেক বেশি।
#### ৪। ফ্লক এর অপটিমাম লেভেল ধরে রাখার কৌশল…
বায়োফ্লক এমন একটি বৈজ্ঞানিক ব্যবস্থা যেখানে ফ্লকের জন্মানো এবং বৃদ্ধি পাওয়ার বিষয়টি খুবই গুরুত্বপূর্ণ। তাই এই ফ্লকের অপটিমাম লেভেল ধরে রাখার কৌশল অবলম্বন করা জরুরী।
 যেমনঃ অনেক সময় বায়োফ্লকে ফ্লক তৈরি করার সকল বিষয় সঠিকভাবে অনুসরণ করার পরও ফ্লক তৈরি হতে দেরী হয়, বা ফ্লকের পরিমাণ তুলনামূলক কম হয়, আবার কখনো ফ্লক তৈরিই হয় না। এরকম হলে বায়োফ্লকের জন্য ব্যবহৃত টিউবওয়েল বা মটরের পানি নিকটবর্তী জনস্বাস্থ্য অফিসের ল্যাবরেটরীতে পরীক্ষা করে দেখতে হবে যে পানিতে কোন সমস্যা আছে কিনা। যেমনঃ পানিতে আর্সেনিকের মাত্রা কম-বেশী হতে পারে, আবার সীসা বা ক্যাডমিয়াম এর মাত্রা বেশী হতে পারে, যা ফ্লকের জন্মানো এবং বৃদ্ধি উভয়ের ক্ষেত্রেই বাঁধাস্বরূপ।
আর একটি উল্লেখযোগ্য বিষয় হলো পানিতে ব্যবহৃত প্রোবায়োটিক। এটির উৎপাদন, ব্যবহার, এবং মেয়াদোত্তীর্ণের তারিখ ভালোভাবে পরীক্ষা করে তারপর তা পানিতে ব্যবহার করতে হবে। কারণ এই প্রোবায়োটিকের যে কোন সমস্যা ফ্লক এর উৎপাদন কে ব্যাহত করে থাকে।
এছাড়াও বায়োফ্লকের জন্যে ব্যবহৃত এয়ারেশনের জন্যে যে এয়ারস্টোন (airstone) ব্যবহার করা হয় তা অবশ্যই ন্যানো অথবা মাইক্রো হতে হবে; এতে ফ্লকের আকার-আকৃতি ঠিক থাকবে। পানিতে এই এয়ারেশন দিতে হবে খুব সাবধানে, খুব কম বা বেশি জোরে নয়।
বায়োফ্লকে অক্সিজেনের মাত্রা ৪-৬ মিলিগ্রাম রাখতে হবে প্রতি লিটার পানির জন্য। এছাড়াও ব্যাকটেরিয়ার খাবার দিতে হবে প্রতিদিন যা কার্বনের উৎস হিসেবে কাজ করে। যেমনঃ গ্লুকোজ, চিটাগুর, চিনি, ইত্যাদি। এই খাবার থেকে কি পরিমাণ খাবার নাইট্রোজেন এ পরিবর্তিত হচ্ছে তা ও মেপে বা হিসাব করে দিতে হয়। এই কার্বনের অনুপাত কে সিঃএন অনুপাত (C:N ratio) বলা হয়।
#### ৫। ফ্লক তৈরী করতে প্রোবায়োটিক এর গুরুত্ব…
বায়োফ্লকে ফ্লক তৈরির ক্ষেত্রে প্রোবায়োটিক এর গুরুত্ব অপরিসীম। কেননা প্রোবায়োটিক হলো বায়োফ্লকের প্রাণ। প্রোবায়োটিক শব্দটি এসেছে দুটি গ্রীক শব্দ থেকে। প্রো (pro) অর্থ promoting বা উন্নয়ন করা, আর বায়োটিক (biotic) অর্থ life বা জীবন। সুতরাং প্রোবায়োটিক এর অর্থ হলো জীবনের উন্নয়ন।
সহযে বলা যায়, প্রোবায়োটিক হলো এক ধরণের উপকারী ব্যাকটেরিয়া। এটি বিভিন্ন ধরণের প্রাণী যেমন মাছ, চিংড়ি, মানুষ বা অন্য কোন প্রাণীদেহে অথবা পরিবেশে উপস্থিত থাকে এবং এই প্রাণীদেরকে অন্য কোন ক্ষতিকর রোগজীবাণু থেকে সুরক্ষা করে। পাশাপাশি এদের,দৈহিক বৃদ্ধিতে সহায়তা করে। এছাড়াও প্রাণীর সুস্বাস্থ্য বজায় রাখার মাধ্যমে জীবনের উন্নয়ন করে।
বায়োফ্লকে মাছের বিভিন্ন খাদ্য, মলমূত্র, শ্যাওলা, প্রভৃতি পচে অ্যামোনিয়া গ্যাস উৎপন্ন হয়। রাসায়নিক ক্রিয়ার মাধ্যমে প্রোবায়োটিক বায়োফ্লকের পানির এই গ্যাস মুক্ত করে দেয়। ফলে পানির পরিবেশ সুন্দর থাকে।এছাড়াও প্রোবায়োটিক মাছের উপযোগী স্নেহ জাতীয় পদার্থ এবং আমিষ যুক্ত খাদ্যকণা তৈরি করে, যা তেলাপিয়া বা চিংড়ি জাতীয় মাছ খেয়ে থাকে। এতে বায়োফ্লকে প্রায় ১৫-২০ শতাংশ খাবার কম প্রয়োজন হয়। ফলে খরচ অনেকটাই কমে যায় এবং এটি লাভজনক ও বটে। তাইতও ফ্লক তৈরিতে প্রোবায়োটিক অত্যন্ত গুরুত্বপূর্ণ। 
পরিশেষে বলা যায় যে বায়োফ্লক প্রযুক্তিতে ফ্লকের ব্যবহার শুধু জরুরী ই নয়, বরং এটি মাছের খাদ্যের একটি উৎকৃষ্ট উতসও বটে। তাই ফ্লকের সঠিক ব্যবহার এবং রক্ষণাবেক্ষণ বায়োফ্লকের জন্য অত্যন্ত গুরুত্বপূর্ণ।

